[
    {
        "title": "满江红·怒发冲冠",
        "content": [
            "怒发冲冠，凭阑处、潇潇雨歇。抬望眼，仰天长啸，壮怀激烈。三十功名尘与土，八千里路云和月。莫等闲、白了少年头，空悲切。",
            "靖康耻，犹未雪。臣子恨，何时灭。驾长车，踏破贺兰山缺。壮志饥餐胡虏肉，笑谈渴饮匈奴血。待从头、收拾旧山河，朝天阙。"
        ]
    },
    {
        "title": "虞美人",
        "content": [
            "春花秋月何时了？往事知多少。小楼昨夜又东风，故国不堪回首月明中。",
            "雕栏玉砌应犹在，只是朱颜改。问君能有几多愁？恰似一江春水向东流。"
        ]
    },
    {
        "title": "天净沙·秋思",
        "content": [
            "枯藤老树昏鸦，小桥流水人家，古道西风瘦马。",
            "夕阳西下，断肠人在天涯。"
        ]
    },
    {
        "title": "念奴娇 赤壁怀古",
        "content": [
            "大江东去，浪淘尽，千古风流人物。故垒西边，人道是，三国周郎赤壁。乱石穿空，惊涛拍岸，卷起千堆雪。",
            "江山如画，一时多少豪杰。遥想公瑾当年，小乔初嫁了，雄姿英发。羽扇纶巾，谈笑间，樯橹灰飞烟灭。故国神游，多情应笑我，早生华发。人生如梦，一尊还酹江月。"
        ]
    },
    {
        "title": "浣溪沙",
        "content": [
            "漠漠轻寒上小楼，晓阴无赖似穷秋，淡烟滚滚画屏幽。",
            "自在飞花轻似梦，无边丝雨细如愁，宝帘闲挂小银钩。"
        ]
    },
    {
        "title": "巫山一段云·古庙依青嶂",
        "content": [
            "古庙依青嶂，行宫枕碧流。水声山色锁妆楼。往事思悠悠。",
            "云雨朝还暮，烟花春复秋。啼猿何必近孤舟。行客自多愁。"
        ]
    },
    {
        "title": "苏幕遮·怀旧",
        "content": [
            "碧云天，黄叶地，秋色连波，波上寒烟翠。山映斜阳天接水，芳草无情，更在斜阳外。",
            "黯乡魂，追旅思，夜夜除非，好梦留人睡。明月楼高休独倚，酒入愁肠，化作相思泪。"
        ]
    },
    {
        "title": "破阵子·春景",
        "content": [
            "燕子来时新社，梨花落后清明。池上碧苔三四点，叶底黄鹂一两声。日长飞絮轻。",
            "巧笑东邻女伴，采桑径里逢迎。疑怪昨宵春梦好，元是今朝斗草赢。笑从双脸生。"
        ]
    },
    {
        "title": "卜算子·我住长江头",
        "content": [
            "我住长江头，君住长江尾。日日思君不见君，共饮长江水。",
            "此水几时休，此恨何时已。只愿君心似我心，定不负相思意。"
        ]
    },
    {
        "title": "声声慢·寻寻觅觅",
        "content": [
            "寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。",
            "满地黄花堆积，憔悴损，如今有谁堪摘？守着窗儿，独自怎生得黑？梧桐更兼细雨，到黄昏、点点滴滴。这次第，怎一个愁字了得！"
        ]
    },
    {
        "title": "钗头凤·红酥手",
        "content": [
            "红酥手，黄縢酒，满城春色宫墙柳。东风恶，欢情薄。一怀愁绪，几年离索。错、错、错。",
            "春如旧，人空瘦，泪痕红浥鲛绡透。桃花落，闲池阁。山盟虽在，锦书难托。莫、莫、莫！"
        ]
    },
    {
        "title": "关雎",
        "content": [
            "关关雎鸠，在河之洲。窈窕淑女，君子好逑。参差荇菜，左右流之。窈窕淑女，寤寐求之。",
            "求之不得，寤寐思服。悠哉悠哉，辗转反侧。参差荇菜，左右采之。窈窕淑女，琴瑟友之。参差荇菜，左右芼之。窈窕淑女，钟鼓乐之。"
        ]
    },
    {
        "title": "过故人庄",
        "content": [
            "故人具鸡黍，邀我至田家。绿树村边合，青山郭外斜。",
            "开轩面场圃，把酒话桑麻。待到重阳日，还来就菊花。"
        ]
    },
    {
        "title": "行路难",
        "content": [
            "金樽清酒斗十千，玉盘珍羞直万钱。停杯投箸不能食，拔剑四顾心茫然。",
            "欲渡黄河冰塞川，将登太行雪满山。闲来垂钓碧溪上，忽复乘舟梦日边。行路难，行路难，多歧路，今安在？长风破浪会有时，直挂云帆济沧海。"
        ]
    },
    {
        "title": "鹊桥仙·纤云弄巧",
        "content": [
            "纤云弄巧，飞星传恨，银汉迢迢暗度。金风玉露一相逢，便胜却人间无数。",
            "柔情似水，佳期如梦，忍顾鹊桥归路。两情若是久长时，又岂在朝朝暮暮。"
        ]
    },
    {
        "title": "西江月·新秋写兴",
        "content": [
            "天上低昂似旧，人间儿女成狂。夜来处处试新妆。却是人间天上。",
            "不觉新凉似水，相思两鬓如霜。梦从海底跨枯桑。阅尽银河风浪。"
        ]
    },
    {
        "title": "终南山",
        "content": [
            "太乙近天都，连山接海隅。白云回望合，青霭入看无。",
            "分野中峰变，阴晴众壑殊。欲投人处宿，隔水问樵夫。"
        ]
    },
    {
        "title": "十亩之间",
        "content": [
            "十亩之间兮，桑者闲闲兮，行与子还兮。",
            "十亩之外兮，桑者泄泄兮，行与子逝兮。"
        ]
    },
    {
        "title": "太平洋遇雨",
        "content": [
            "一雨纵横亘二洲，浪淘天地入东流。",
            "却余人物淘难尽，又挟风雷作远游。"
        ]
    },
    {
        "title": "病起书怀",
        "content": [
            "病骨支离纱帽宽，孤臣万里客江干。位卑未敢忘忧国，事定犹须待阖棺。",
            "天地神灵扶庙社，京华父老望和銮。出师一表通今古，夜半挑灯更细看。"
        ]
    },
    {
        "title": "马嵬",
        "content": [
            "莫唱当年长恨歌，人间亦自有银河。",
            "石壕村里夫妻别，泪比长生殿上多。"
        ]
    },
    {
        "title": "凉州词二首",
        "content": [
            "黄河远上白云间，一片孤城万仞山。羌笛何须怨杨柳，春风不度玉门关。",
            "单于北望拂云堆，杀马登坛祭几回。汉家天子今神武，不肯和亲归去来。"
        ]
    },
    {
        "title": "浣溪沙·荷花",
        "content": [
            "四面垂杨十里荷，问云何处最花多。画楼南畔夕阳和。",
            "天气乍凉人寂寞，光阴须得酒消磨。且来花里听笙歌。"
        ]
    },
    {
        "title": "渔家傲·花底忽闻敲两桨",
        "content": [
            "花底忽闻敲两桨。逡巡女伴来寻访。酒盏旋将荷叶当。莲舟荡。时时盏里生红浪。",
            "花气酒香清厮酿。花腮酒面红相向。醉倚绿阴眠一饷。惊起望。船头阁在沙滩上。"
        ]
    },
    {
        "title": "临江仙·一番荷芰生池沼",
        "content": [
            "一番荷芰生池沼，槛前风送馨香。昔年于此伴萧娘。相偎伫立，牵惹叙衷肠。",
            "时逞笑容无限态，还如菡萏争芳。别来虚遣思悠飏。慵窥往事，金锁小兰房。"
        ]
    },
    {
        "title": "蝴蝶儿·蝴蝶儿",
        "content": [
            "蝴蝶儿，晚春时。阿娇初著淡黄衣，倚窗学画伊。",
            "还似花间见，双双对对飞。无端和泪拭胭脂，惹教双翅垂。"
        ]
    },
    {
        "title": "古相思曲",
        "content": [
            "君似明月我似雾，雾随月隐空留露。君善抚琴我善舞，曲终人离心若堵。只缘感君一回顾，使我思君朝与暮。",
            "魂随君去终不悔，绵绵相思为君苦。相思苦，凭谁诉？遥遥不知君何处。扶门切思君之嘱，登高望断天涯路。"
        ]
    },
    {
        "title": "江城子·浣花溪上见卿卿",
        "content": [
            "浣花溪上见卿卿，眼波明，黛眉轻。绿云高绾，金簇小蜻蜒。好是问他来得么？和笑道：莫多情。"
        ]
    },
    {
        "title": "望岳",
        "content": [
            "岱宗夫如何？齐鲁青未了。造化钟神秀，阴阳割昏晓。",
            "荡胸生曾云，决眦入归鸟。会当凌绝顶，一览众山小。"
        ]
    },
    {
        "title": "外科医生",
        "content": [
            "有医者， 自称善外科。一裨将阵回，中流矢，深入膜，延使治。乃持并州剪，剪去矢管，跪而请酬。",
            "裨将曰：“镞在膜内须亟治。”医曰：“此内科之事，不意并责我。”裨将曰：“呜呼，世直有如是欺诈之徒。”"
        ]
    },
    {
        "title": "劝学",
        "content": [
            "三更灯火五更鸡，正是男儿读书时。",
            "黑发不知勤学早，白首方悔读书迟。"
        ]
    }
]